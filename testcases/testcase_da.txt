Danmark kan sikre en billet til VM med en sejr over Østrig tirsdag aften, men danskerne har flere VM-livliner. Det danske herrelandshold i fodbold er snublende nær en plads ved næste års VM-slutrunde. Inden tirsdagens kamp mod Østrig i Parken har Danmark 21 point, og det er kun Skotland med 14 point, der kan indhente Danmark i løbet af de sidste tre spillerunder i VM-kvalifikationen. Østrig vil ødelægge dansk VM-fest Derfor er Danmark allerede sikret mindst en andenplads i gruppen. Andenpladsen giver adgang til VM-playoffkampe, hvor 12 hold kæmper om tre VM-billetter. Det klart mest sandsynlige er dog, at Danmark vinder gruppen og snupper den direkte billet til den omdiskuterede slutrunde i Qatar. Her kan du læse om de mange muligheder, der er for, at VM-billetten kommer i hus. Vinder Danmark en af de tre kampe, kvalificerer de sig til VM. Danmark kan tillade sig at tabe til Østrig og Færøerne, men stadig snuppe VM-billetten med et enkelt point ude mod Skotland i den sidste kamp. Spiller Danmark uafgjort mod både Østrig og Færøerne og taber til Skotland, skal skotterne samtidig have hentet Danmarks aktuelle forspring i målforskellen på 21 mål for at fravriste Danmark førstepladsen. Danmark kan også komme til VM trods tre nederlag, hvis Skotland samtidig taber ude til Færøerne eller Moldova inden mødet med Danmark. I tilfælde af to uafgjorte skotske kampe mod Færøerne og Moldova kvalificerer Danmark sig til VM, selv om det måtte blive til nederlag mod Østrig og Færøerne. Statistik- og analysevirksomheden Gracenote har regnet sig frem til, at Danmark med 99,8 procents sikkerhed kvalificerer sig direkte til VM. Danmark mangler at møde Østrig (hjemme), Færøerne (hjemme) og Skotland (ude).